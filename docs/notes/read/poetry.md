# Poetry

## 《九歌》屈原

### 东皇太一

吉日兮辰良，穆将愉兮上皇；

抚长剑兮玉珥，璆锵鸣兮琳琅；

瑶席兮玉瑱，盍将把兮琼芳；

蕙肴蒸兮兰藉，奠桂酒兮椒浆；

扬枹兮拊鼓，疏缓节兮安歌；

陈竽瑟兮浩倡；

灵偃蹇兮姣服，芳菲菲兮满堂；

五音纷兮繁会，君欣欣兮乐康。

### 云中君

浴兰汤兮沐芳，华采衣兮若英；

灵连蜷兮既留，烂昭昭兮未央；

謇将憺兮寿宫，与日月兮齐光；

龙驾兮帝服，聊翱游兮周章；

灵皇皇兮既降，猋远举兮云中；

览冀洲兮有余，横四海兮焉穷；

思夫君兮太息，极劳心兮忡忡；
